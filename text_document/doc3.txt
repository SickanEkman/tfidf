Regeringen kommer inte att backa från beslutet att medverka vid Svenska PEN:s prisutdelning av Tucholskypriset, uppger statsminister Stefan Löfven (S) till SVT:s Agenda.
– Vi tänker inte falla för den typen av hot. Aldrig, säger Stefan Löfven.

Trots hot från Kinas ambassad kommer Svenska PEN:s Tucholskypris att delas ut till svensk-kinesiske förläggaren Gui Minhai, av kulturminister Amanda Lind (MP).

– Kulturministern ska dela ut priset. Hon har fått den frågan och svarat ja och det är klart att vi håller det. Vi tänker inte falla för den här typen av hot. Aldrig. Vi har yttrandefrihet i Sverige och det är det som gäller, punkt, säger Stefan Löfven i en intervju med SVT:s Agenda.

Gui Minhai arbetade som förläggare av regimkritisk litteratur i Hongkong och frihetsberövades av de kinesiska myndigheterna för drygt fyra år sedan. Kina anklagar honom för ett trafikbrott som ska ha skett år 2003, men än så länge har ingen rättegång ägt rum.

”Vi står upp för yttrandefriheten”
Den kinesiska ambassaden kritiserade prisutdelningen redan under förra veckan, men gick under fredagen längre. Kinesiska Sverigeambassadören hotade med konsekvenser för Sverige och den svenska regeringen om de skulle närvara vid prisutdelningen.

Kommer ni ta det vidare på något sätt och markera mot ambassadörens uttalande?

– Det får vi fundera på. Vi får för det första se vad för eventuella konsekvenser det här kan få. Men vi står upp för yttrandefriheten i Sverige. Det är så Sverige är byggt och det är så vi ska ha det här, säger Stefan Löfven.